{
    "id": "shizuo",
    "title": "子路、曾皙、冉有、公西华侍坐",
    "author": "《论语·先进》",
    "textbook": "必修下",
    "content": "子路、曾皙、冉有、公西华侍坐。\n子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”\n子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”\n夫子哂之。\n“求！尔何如？”\n对曰：“方六七十，如五六十，求也为之，比及三年，可使足民。如其礼乐，以俟君子。”\n“赤！尔何如？”\n对曰：“非曰能之，愿学焉。宗庙之事，如会同，端章甫，愿为小相焉。”\n“点！尔何如？”\n鼓瑟希，铿尔，舍瑟而作，对曰：“异乎三子者之撰。”\n子曰：“何伤乎？亦各言其志也。”\n曰：“莫春者，春服既成，冠者五六人，童子六七人，浴乎沂，风乎舞雩，咏而归。”\n夫子喟然叹曰：“吾与点也！”\n三子者出，曾皙后。曾皙曰：“夫三子者之言何如？”\n子曰：“亦各言其志也已矣。”\n曰：“夫子何哂由也？”\n曰：“为国以礼，其言不让，是故哂之。”\n“唯求则非邦也与？”\n“安见方六七十如五六十而非邦也者？”\n“唯赤则非邦也与？”\n“宗庙会同，非诸侯而何？赤也为之小，孰能为之大？”"
}